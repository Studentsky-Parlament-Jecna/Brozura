# ŠKOLNÍ JÍDELNA

Posvátné místo, o kterém si téměř nikdo nedovolí říct nic negativního. Přesně tak, menza našeho studia a svatyně skvělých pocitů nasycení.

Na základních školách stravování nebývá nikterak chutné, ale najdou se i světlé výjimky. Důvodů může být hned několik, ale ten nejhlavnější je zároveň i ten nejprostší. Na základních školách je podle směrnic přesně určeno, kolik se čeho smí používat. Tím se jídelny řídit musí a přes to nejede vlak. Ale na středních tomu tak není a máme konečně svobodu se stravovat jako normální živoucí bytosti! Naši školní jídelnu musíme jen doporučit, ale samozřejmě ne každému se může trefit do chuti. Nicméně, za zkoušku nic nedáš. Takže se pojďme rychle podívat, jak to celé funguje:

## JAK SE PŘIHLÁSIT?

Ze všeho nejdůležitější je, aby ses nejdříve přihlásil(a) vůbec ke stravování. Vytiskneš si jednoduchý formulář ze stránek školy www.spsejecna.cz/jidelna, vyplníš a doneseš do kanceláře školy. Pak už stačí čekat, než někdo tvou přihlášku zpracuje. Přihlašuješ se jen jednou za studium, není potřeba přihlášku vyplňovat vícekrát.

## JAK FUNGUJE SYSTÉM?

Jakmile se tvoje přihláška zpracuje, dostaneš přístup do online systému iCanteen, na kterém celá jídelna stojí. Přístupové údaje jsou identické s těmi, které používáš pro přihlášení na stránkách školy. Na e-mail, který jsi uvedl(a) do přihlášky, také přijde variabilní symbol pro platby a číslo účtu jídelny.

Jakmile budeš mít kredit na účtu v iCanteen, stačí už jen vybírat jídla podle chuti. Zpravidla jsou vždy v nabídce 2 hlavní jídla. Polévka je vždy společná. Vetšinou jsou na výběr dva druhy nápojů.

Objednávat nebo odhlašovat jídlo je možné nejdéle den předem do 14:00 hodin. Pokud to nestihneš a zároveň jídlo chtít nebudeš, je tu pro tebe ještě možnost burzy. Když dáš jídlo do burzy, kdokoliv jiný ho od tebe může odkoupit. Tobě přistane cena jídla zpět na účet v iCanteen a někomu jinému zlepšíš den.

## CENA A JAK PLATIT?

Ve školním roce 2022/2023 je cena za jeden studentský oběd 33 CZK. To je kompletní cena za vše, tzn. hlavní jídlo, polévka, pití a dezert / nějaký menší snack na chuť.

Máš celkem 2 (příležitostně 3) možnosti, jak platit, tedy nahrávat si kredity na účet v iCanteen:

- Platba převodem – jestliže chceš použít tento typ platby, nezapomeň na variabilní symbol, který ti přišel emailem! Číslo účtu jídelny ti také přijde e-mailem po zpracování přihlášky. Zde se žádné jídlo automaticky nenastaví.

- Platba inkasem – opět platí, pokud ji chceš použít, nezapomeň na svůj variabilní symbol. Pro nastavení inkasa nastav souhlas s platbou inkasem na účet školní jídelny 38234021/0100. Výhodou je, že se ti automaticky nastaví na celý měsíc jídlo č. 1, takže i když si zapomeneš navolit, bude tam na tebe čekat jídlo. Samozřejmě ho můžeš ale odhlásit nebo změnit.

- Platba v hotovosti – jedná se o možnost ve výjimečných případech. Vyřizuje se v kanceláři školní jídelny každý pracovní den mezi 12:00 - 14:30.
